---
title: Köpmanholmens hjärta
date: 2023-01-29T14:21:07.625Z
year: "2011"
summary: Under sommaren 2011 anlade jag tillsammans med vänner och
  Köpmanholmsbor en platsspecifik konstinstallation, en dahliarabatt i form av
  ett hjärta i Köpmanholmens gamla fabriksområde.
feature-image: /static/img/projects/heart/heart2_stor.jpg
tags:
  - projects
---
Under sommaren 2011 genomförde jag ett konstprojekt i Köpmanholmens gamla fabriksområde. Projektet var en blomsterrabatt i form av ett hjärta, bestående av 440 dahlior och 112 silverekar och några solrosor samlade i en egen rabatt.

Den 2–3 juli bjöd jag inKöpmanholmsborna att hjälpa till med planteringen. Ett 30-tal personer kom. Tre tältstolar fick sedan stå kvar (efter fikaserveringen) som en del av konstprojektet och som en inbjudan för besökare att sitta ner och titta på hjärtat. Under hela sommaren blev ”Köpmanholmens hjärta” en mötesplats för många besökare. Den 16:e oktober plockades alla blommor bort.

Tankarna bakom projektet var att uppmärksamma industriområdet genom ett platsspecifikt konstverk och därigenom skapa någon form av återupprättelse, att göra platsen synligt igen, men på ett annat sätt än tidigare. Fram till mitten av 1980-talet var området tätt bebyggt med hus och industribyggnader som tillhörde bruket. Sedan revs allt och idag är det ett ingemansland, tomt och övergivet. För gamla Köpmanholmsbor verkar området mer eller mindre som en spökby, ”där stod cisternerna och där var förmansbostaden, Konsum 1:an och huggeriet”, medan för besökaren utan historisk förankring är det en flack slätt med utsikt över fjärden. Men det är också Köpmanholmens gamla hjärta, den plats där arbetet låg och den plats som utgjorde motorn i samhällsbygget.

Projektet genomfördes med stöd från Nätterlundsstiftelsen, MIVA och Bjästa Handelsträdgård.